---
title: "5. dan / 14.7. Ležerni dan"
date: "2014-07-14"
lang: "slo"
---

Spiva do 12-tih. Ja, pot je bila dolga in naporna, tudi nevarna. Vožnji v napol budnem stanju se bova v bodoče izogibala, sploh - ker se nama obetajo vse prej, kot lepe ceste.

![IMG_5287](../images/IMG_5287.jpg) Postojanka za nekaj dni.

Nato naju pričaka Elya (Elina Amelchenkova), najbolj prijazna od vseh rusinj in tudi Matejeva zelo dobra prijateljica. Besno se začne pogovor v ruščini in Katja kmalu ugotovi, da ne bo drugega, kot pa, da se vrže v knjige in nauči rusko. Pregledamo plan, spoznamo se še s Tadejem Dragašem, pokaževa avto, nato pa se peš odpraviva v Moskvo. Takoj, ko prispeva na trg pred Bolšoj teatr, Matej ugotovi, da je za GoPro Hero3+ Silver pozabil baterije, in tako seveda ne gre. Vseeno se odločiva, da si nekatere stvari ogledava danes, pač brez GoPro-ja. Tako stopiva na Rdeči trg, pogledava Katedralo na njem, greva v GUM na sladoled (to je tista največja trgovina, bolj prestižna kot Harrods), nato pa na sprehod okrog Kremlja.

![IMG_5292](../images/IMG_5292.jpg)![IMG_5295](../images/IMG_5295.jpg)![IMG_5310](../images/IMG_5310.jpg)![IMG_5306](../images/IMG_5306.jpg)![IMG_5332](../images/IMG_5332.jpg)![IMG_5375](../images/IMG_5375.jpg)![IMG_5367](../images/IMG_5367.jpg)![IMG_5353](../images/IMG_5353.jpg)![IMG_5366](../images/IMG_5366.jpg)

A sva povedala, da je 30 stopinj, da je noro vroče in da sva v dolgih hlačah, ker v Lonelyju piše, da v kratkih ne moreš v Kremelj (ni res, še celo s torbo so nas spustili, samo vprašali so, če mava bombo). No ja, prideva do vhoda in ugotoviva, da je že vse zaprto - samo do 18.00, rusi.

![IMG_5411](../images/IMG_5411.jpg)![IMG_5432](../images/IMG_5432.jpg)![IMG_5405](../images/IMG_5405.jpg) Tekmujeva v zajemanju istih motivov. Matej vodi, ampak je Katja že zelo zraven.

Pogledava si menjavo straže in se odpraviva na Arbat. Ja, to je tista šiš-miš ulica, ki jo ima vsako mesto. Usedeva se v Japonsko restavracijo in čakava 15minut na natakarja. Nato naročiva vsak svojo Lapšo (obični riževi rezanci) in čez nekaj minut dobiva skrpucalo na mizo. Matej je že malo pozabil, da je v Rusiji NUJNO potrebno gledati grame zraven porcij in tole je bilo očitno premalo, poleg vsega pa so bili Matejevi rezanci brezbarvni - kao novost. Saj je bilo okusno, ampak za petkrat za v usta, in to čisto nič prestižno. Pila sva pa eno zeleno stvar, z mehurčki. Bljak. Katja jo je tokrat gledano v celoti odnesla bolje.

![IMG_5445](../images/IMG_5445.jpg)![IMG_5442](../images/IMG_5442.jpg)

Žalostno se odpraviva naprej in si ogledava sončni zahod na stavbi Ministrstva za zunanje zadeve. To je ena tistih 9-ih stavb, izmed katerih je ena tudi Hotel Ukraina, ki jih je dal zgraditi Stalin (or so we know) za svoj glomazen državni aparat.

![IMG_5452](../images/IMG_5452.jpg)

Aja, sončni zahod imamo tukaj ob 22:30, samo toliko, da veste. Svetlo pa je vsaj še eno uro kasneje. Odpraviva se v hipermarket in kupiva "pogrej in pojej" sirove zvitke. Doma narediva celo pojedino, zraven pa še kokosove piškote. Katja pravi, da so bili dobri.
